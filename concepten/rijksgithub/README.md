# Rijksgithub
## Aanleiding
Op het moment is het niet mogelijk om bij te kunnen dragen aan (open-source) projecten binnen de (Rijks)overheid waardoor burgerparticipatie niet inhoudelijk kan plaatsvinden. Hierdoor loopt de rijksoverheid een kans mis en de burger de gelegenheid om bij te kunnen te dragen aan een betere maatschappij. 

Op 6 december 2016 heeft de Kamer ingestemd met de motie van Oosenbrug, Voortman en Van Raak.  De indieners verzoeken de regering om te komen met een visiedocument dat ingaat op de vraag of en hoe broncode van in eigen opdracht ontwikkelde software ter beschikking kan worden gesteld als open source. Het publiceren van ontwikkelde software als open source heeft veel voordelen: het maakt de overheid transparanter, verlaagt de kosten en het stimuleert de economie. Ook de risico’s zijn goed beheersbaar, zolang er geen software gepubliceerd wordt die direct te maken heeft met veiligheid en fraude. Verder is het publiceren van de broncode ook in lijn met wat andere EU landen doen. 

De Wet digitale overheid heeft als doel het regelen van het veilig en betrouwbaar kunnen inloggen voor Nederlandse burgers en bedrijven bij de (semi-)overheid. Met veilig en betrouwbaar inloggen wordt bedoeld dat burgers elektronische identificatiemiddelen (eID) krijgen met een hogere mate van betrouwbaarheid dan het huidige DigiD. Deze identificatiemiddelen geven publieke dienstverleners meer zekerheid over iemands identiteit. De wet stelt daarnaast open standaarden verplicht. Hiermee implementeert Nederland de EU richtlijn over toegankelijkheid van overheidswebsites en apps. 

Uit ervaring weten we dat de beste adoptie van open standaarden het beste verloopt wanneer de Rijksoverheid zelf het goede voorbeeld toont. Door bepaalde (kleinere) IT projecten open source te maken zodat men onder de motorkap mee kan kijken (practise what you preach). Transparantie helpt bij het vergroten van het vertrouwen in  digitale diensten en is een belangrijk onderdeel voor een digitale inclusie.

Het Forum Standaardisatie hanteert vier kenmerken waaraan een standaard moet voldoen om als 'open standaard' aangemerkt te worden. De benodigde documentatie moet laagdrempelig beschikbaar zijn. Er mogen geen hindernissen zijn op het terrein van intellectueel eigendomsrecht. Belanghebbenden moeten voldoende inspraakmogelijkheden hebben tijdens de (door)ontwikkeling van de standaard. En de onafhankelijkheid en duurzaamheid van de standaardisatie organisatie moet verzekerd zijn. Deze vier kenmerken zijn beste mogelijk op een sociaal ontwikkelplatform zoals RijksGithub.nl

Op 31 oktober 2018 sprak de Staatssecretaris van Binnenlandse Zaken en Koninkrijksrelaties (dhr Knops) tijdens het debat tbv Digitale overheid de volgende woorden: 

["Zo transparant als mogelijk. In principe transparantie tenzij er een gegronde reden is om 't niet te doen. Als 't gaat om open-source zo veel mogelijk transparant te maken en daarmee ook innovatie te stimuleren".](https://debatgemist.tweedekamer.nl/debatten/digitale-overheid-0?start=1220)

We zijn van mening dat RijksGitHub.nl past in de visie van het beleid. Dat het een buitengewone goede kans is voor de Rijksoverheid om te laten zien dat burgerparticipatie belangrijk is waarbij de Rijksoverheid nog steeds de regie kan voeren over haar eigen open-source projecten. SSC-ICT heeft een jaar een technische pilot gedraaid om te zien of het platform technisch voldoet aan de wensen en eisen van een sociaal (coding) platform. Ook ICTU heeft een uitgebreide ervaring in het gebruik van het Github platform (gehost in de Verenigde Staten) waar zij nu hun [DIStributed Collaborative Information PLatform](https://www.ictu.nl/sites/default/files/images/publicaties/ICTU_Whitepaper_Disclpl_DEF3.pdf). Discipl is een platform voor geautomatiseerde informatieservices voor en door de samenleving. Discipl maakt een nieuwe sociaal-economische omgeving mogelijk met nieuwe business modellen die allerlei soorten samenwerking ondersteunen. Het werkt toe naar een digitale infrastructuur die klaar is voor de toekomst en waarin real time informatie eenvoudig wordt verwerkt, gedeeld en opgeslagen via één virtuele bron. ICTU werkt hierin samen met ministeries en andere overheden, wetenschappelijke organisaties en diverse andere deskundige partners. Samen onderzoeken ze use cases. Met Discipl creëert men een learn-do-share omgeving waarin we kunnen experimenteren met nieuwe technieken.

### Wat is de huidige situatie?

De Rijksoverheid deelt en draagt op het moment zeer weinig bij aan de ontwikkeling en over de implementaties van (open source) projecten. Hierdoor is er een versnippering van een aantal projecten die niet makkelijk zijn terug te vinden. Alles wat er te vinden is wordt op het moment gehost op Amerikaanse website Github.com en heeft de Rijksoverheid geen eigen portal of een eigen community. Men is sindsdien bezig met een fasegewijze implementatie en voorzichtig hier en daar proberen om IT projecten van de Rijksoverheid op Github.com tzetten. Een aantal voorbeelden hiervan zijn;

* Broncode programmatuur operatie [Basisregistratie Personen (BRP)](https://github.com/MinBZK/OperatieBRP) van MinBZK
* [Taranis 3](https://github.com/NCSC-NL/taranis3) en [Privacy Enhanced Filtering](https://github.com/NCSC-NL/PEF) project van MinJenV NCSC-NL
* Diverse kleinere projecten van de gemeenten en de overheid.

### Wat is de aanleiding om hier een challenge van te maken?
Wij (SSC-ICT innovatie team en de ICTU) zijn er van overtuigd dat we met Rijksgithub innovaties kunnen helpen belangrijke maatschappelijke problemen op te lossen. Om innovatie te stimuleren zal er een sociaal, lerend, productief platform gebouwd worden om die doelstelling van Rijksoverheid mogelijk te kunnen maken en tevens dit ook bereikbaarbaar maken voor de kleine marktpartijen en start-ups die deel willen nemen aan gezamenlijke innovaties.

### Waarom is dit een goede challenge voor het innovatiebudget?
Het is een unieke kans voor de Rijksoverheid om een proef te doen waar de gehele Rijksoverheid en de maatschappij vrij aan kan deelnemen op een platform wat zich al internationaal bewezen heeft. Het is een project waar een minimaal afbreukrisico is en de grootste kans van slagen met een potentie om uit te groeien tot een van de meest “baanbrekende” online dienstverlening van de Rijksoverheid ten behoeve van de maatschappij.

## Behoefte en beleidsverantwoordelijkheid
Wie zijn de (beoogde) gebruikers?
* De Rijksoverheid en de gemeenten
* De maatschappij
* BV Nederland

### Welke behoefte is er bij (beoogde) gebruikers of bij de overheid aan oplossingen voor deze challenge? Is deze behoefte gepeild? 

Er komt regelmatig ongefilterde kritiek vanuit de maatschappij richting de Rijksoverheid hoe slecht ICT projecten worden gedaan bij de Overheid en dat het nooit mogelijk wordt gemaakt voor kleine ondernemingen en/of personen om bij te kunnen dragen aan (maatschappelijk) belangrijk projecten. 

Er zijn een aantal maatschappelijke en economische baten van het vrijgeven van overheidssoftware als open source software op een online platform. Een platform waar de Rijksoverheid zelf de regie op kan houden en op een veilige, gecontroleerde manier een aantal open IT projecten voeren die zich hiervoor lenen. De overheid heeft specifieke oplossingen / software applicaties nodig voor het kunnen uitvoeren van haar wettelijke taak. Deze software wordt zelf of in samenwerking met leveranciers gemaakt. Het delen van deze software met andere overheidsorganisaties, bedrijven en samenleving kan algehele maatschappelijke en economische baten opleveren.

### Verhoging van de transparantie
Een open overheid is transparant en geeft daarmee inzicht over hoe zij omgaat met gegevens van gebruikers en hoe zij daarover besluit. De nieuwe Algemene Verordening Gegevensbescherming (AVG) vereist dan ook dat de overheid op verzoek inzage geeft in de logica en algoritmes achter de beslissingen. Broncode kan gebruikt worden om een beter inzicht te krijgen in de doorvertaling van wet naar beslissing. Bij open source zijn de broncodes en gebruikte algoritmes voor
iedereen toegankelijk en daarmee draagt open source bij aan transparantie over het algoritme dat aan een grondslag van een beslissing ligt. De overheid laat hier niet alleen
zien welke gegevens zij gebruikt (open data), maar ook welke algoritmes daarop los worden gelaten in de besluitvorming.

### Voorkomen van onnodige kosten en het realiseren van synergie en inclusie.
Veel functionaliteit die ontwikkeld wordt is ook van toepassing (met of zonder aanpassingen) binnen andere overheidsorganisaties. Ook zonder dat de software open source is, is dit vaak mogelijk, maar het overdragen van sourcecode vraagt dan veel overleg en het hebben van een netwerk in de andere organisatie. Het delen van open source code met andere overheidsinstanties helpt in het voorkomen van onnodige kosten van eigen ontwikkeling en draagt bij het voorkomen van mislukte ICT projecten. Wanneer er al sprake is van een succesvolle implementatie die kan dienen als referentie (best practises). Daarnaast kan het een bijdrage leveren aan het onafhankelijker worden van (huidige) leveranciers en bijbehorende (terugkerende) licentie en (door)ontwikkelkosten. 

### Verhoogt de innovatiekracht door hergebruik.
Het vertrekpunt voor software ontwikkeling is door open source niet nul. Hergebruik maakt het mogelijk om ‘op de schouders van reuzen te staan’. Open source software bevordert daarmee innovatie op soortgelijke wijze als het delen van de resultaten van wetenschappelijk onderzoek,
omdat zonder restrictie kan worden voortgebouwd op oplossingen die zich in de praktijk bewezen hebben.

### Vormt het fundament voor een digitale participatiemaatschappij.
De open source werkwijze maakt het mogelijk om als burger software projecten op te zetten die voortborduren op bestaande overheidssoftware waar zowel de (betrokken) burger alsook de
overheid van profiteert. Die bijdragen kunnen klein zijn, maar ze zijn wel voor iedereen beschikbaar. 

### Ondersteunen van elkaar binnen communities.
In een situatie waarin meerdere (overheids)organisaties gebruik maken van dezelfde voorzieningen kan een community worden ingericht. Daarvan kan de hulp worden ingeroepen in geval van problemen. Gezamenlijk wordt hierdoor het oplossende en innovatieve vermogen vergroot, de organisatie is niet meer alleen afhankelijk van haar eigen kennis en kunde. Binnen de  vernieuwing kan gebruik worden gemaakt van de communities met crowdsourcing en het [Nieuwe² Werken project](https://hnnw.nl) van SSC-ICT.

### Bevorderen code kwaliteit. 
Open source geeft een impuls aan software bouwers om betere code te schrijven omdat hun producten voor een veel groter en deskundiger publiek inzichtelijk worden gemaakt. Dit zou standaard al moeten gebeuren maar in de praktijk geven ontwikkelaars aan dat het wel degelijk uitmaakt of anderen meekijken naar de opgeleverde broncode. De praktijk laat zien dat er verschillende voorbeelden zijn dat andere ontwikkelaars (burgers, bedrijven en overheden) fouten ontdekken en direct aangeven hoe deze opgelost kunnen worden. Op het Rijksgithub.nl zal er ook (een vrijblijvend) geautomatiseerde code kwaliteitscontrole gereedschap zoals [SonarQube](https://www.sonarqube.org/) en [BetterCodeHub](https://bettercodehub.com/) beschikbaar worden gesteld. Door deze kwaliteitscontrole zullen de projecten geanalyseerd worden om vroegtijdig fouten en beveiligingsrisico’s te herkennen en te adviseren in gevallen van gedupliceerde code (dubbel werk), hanteren van coderingsstandaarde en het reducren van brondcodecomplexiteit.

### Levert economische baten op.
De economische baten van het hergebruik van open source software(OSS) kunnen groot zijn. Als, zoals in de Verenigde Staten, een 1 [source code policy](https://code.gov/#/policy) van kracht wordt die aangeeft dat 20% van de ontwikkelde overheid software open source gemaakt wordt, dan kunnen de baten oplopen tot een niveau van €1.1 miljard per jaar 2 voor de Nederlandse overheid alleen. Uitgaande van de totale begroting van 264 miljard, betekent dit een IT uitgave van 24 miljard. Hiervan is ongeveer 23% applicatie ontwikkeling, dus 5.5 miljard euro. Als van dit bedrag net als in de US 20% OSS wordt, dan zijn de geschatte totale besparingen voor de Nederlandse overheid 1.1 miljard bovenop de intellectuele verrijking van de Nederlandse kenniseconomie. Een [studie](https://joinup.ec.europa.eu/sites/default/files/inline-files/PS-OSS%20Final%20report.pdf) uitgevoerd door de [Europese Commissie](https://ec.europa.eu/info/departments/informatics/open-source-software-strategy_en#opensourcesoftwarestrategy) geeft aan dat zelfs tegenstanders van het publiceren van OSS geen negatieve impact verwachten. Geen van deze geïnterviewde verwacht dat het publiceren van OSS door overheidsinstanties een negatieve invloed zal hebben op de lokale economie doordat softwareleveranciers last krijgen van omzetverlies.    

### Wat is de beleidsverantwoordelijkheid van de indienende en/of betrokken organisaties?
SSC-ICT is verantwoordelijk voor de technische dienstverlening van MinBZK.
ICTU gaat meehelpen met opbouwen en managen van de community rondom het gebruik van het RijksGithub en het gebruik van hun open source ecosysteem Discipl.


## Bestaande voorzieningen
In principe heeft dit platform raakvlakken met elk project binnen de Overheid die transparant, open source of in samenwerking met verschillende partijen gerealiseerd moet worden. Met dit platform kan er een community opgebouwd worden en met de mogelijkheid van burgerparticipatie kunnen we werken naar het doel voor meer inclusie.

Er zijn op dit moment alleen afspraken gemaakt met de partijen die mee hebben gedaan met de pilot om te werken met dit platform. Elke partij is goed te spreken over de werkwijze en mogelijkheden die het platform biedt voor hun projecten. Als we als Overheid afspreken om via dit platform te werk gaan, streven we naar de doelen die de Overheid ambieert m.b.t. transparantie en inclusie. 
