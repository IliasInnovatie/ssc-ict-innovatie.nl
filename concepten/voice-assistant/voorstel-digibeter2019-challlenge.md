## Wat is de probleemstelling in de challenge?
Nederland heeft 1 miljoen digibeten. Zij hebben nog nooit met internet gewerkt en dat blijft zo. 
2,5 miljoen Nederlanders vinden het moeilijk om te werken met digitale apparatuur. Met de steeds groter wordende automatisering dreigt deze groep buiten de boot te vallen. Het kabinet wil dat niemand achterblijft dus worden er diverse acties ondernomen in bijscholing. Iedereen kent wel iemand die geen internet heeft, zij bezitten geen smartphone, computer of tablet. Aan de buitenkant kun je het niet zien. Soms zijn het laaggeletterden, soms ook niet, vaak zijn het ouderen. Deze burger voelt zich vaak niet altijd “gehoord” door de overheid.
Vanwege de groeiende populariteit en snel groeiende technologie kan de overheid maar niet snel genoeg hierop inspringen. Deze innovatie kan een slag maken op het gebied van inclusie en de overheid zal dan een leidend voorbeeld zijn voor open source standaarden en privacy. 

### Gebruik
Uit een onderzoek van Multiscope blijkt dat er ongeveer een half miljoen Nederlandse huishoudens inmiddels een slimme speaker hebben en meer dan de helft van de Android gebruikers de Google Voice assistant hebben ingeschakeld. De meeste consumenten zijn nog niet bekend met slimme speakers (56%). Dit is van invloed op de aankoopintentie voor het komende jaar. Slechts 3% is van plan een slimme speaker aan te schaffen (240.000 huishoudens). Eén op de zes (16%) twijfelt of ze binnen nu en een jaar een slimme speaker gaan kopen. De Google Home heeft de hoogste naamsbekendheid binnen de productcategorie. Bijna een kwart van alle Nederlanders kent deze slimme speaker van naam. Als belangrijkste reden om geen slimme speaker te kopen noemt men een te hoge prijs (34%). Daarnaast vindt men het product vaak overbodig (25%) of de meerwaarde ervan nog te beperkt (26%). Overigens geeft één op de acht consumenten (12%) aan dat men het product niet vertrouwt. Dit komt omdat de oplossing van Google (en Amazon) het vaakst slecht in het nieuws zijn geweest.

### Adoptie
Over het algemeen is men wel positiever over spraakbesturing geworden als het om huiselijke taken gaat. Slimme speakers zijn onderdeel van een bredere stroming van smart home innovaties. Eén op de vier consumenten (26%) is positief over de mogelijkheid om dergelijke apparaten via spraak te besturen. Een jaar geleden lag dit percentage nog op 22%. Er is ook nog steeds een
aanzienlijke groep die sceptisch is (28%). Deze consumenten moeten er niet aan denken dat techniek op deze manier onderdeel uitmaakt van de woning. Desalniettemin is de groep van spraak bestuurders aan het toenemen en zullen we de komende jaren het gebruik zien toe nemen. De uitrol van 5G gaat de toepassingsgebieden zoals internet of things (IoT), smart city-functies, zelfsturende auto’s en landbouwvoertuigen, drone-taxi’s, robots die werkzaamheden kunnen verrichten, toegang op afstand tot connected apparaten, en een tactiel internet (het op afstand kunnen besturen van virtuele machines) met augmented reality mogelijk maken. Door de de hogere internetsnelheden is het daarom ook mogelijk om betere kwaliteit audio spraakopnames en antwoorden nog sneller af te kunnen leveren. Hoe langer de vraag (hoe langer het duurt) om de data over te sturen. Met de nieuwe aankomende draadloze netwerken is de bandbreedte geen bottleneck meer.

### Ouderen
Steeds meer Nederlandse ouderen gebruiken slimme technologie in huis. Inmiddels bezit 74 procent van hen een smartphone, blijkt uit een inventarisatie van ANBO en Google onder 3.400 ouderen. Twee derde heeft een laptop of tablet, en zes op de tien hebben een smart-tv.
Nieuwere technologie of gadgets doen het minder goed: slechts 7,7 procent gebruikt medische toepassingen om op afstand gezondheidsgegevens door te zenden. Hetzelfde geldt voor slimme verlichting zoals Philips Hue (4,3 procent) en een slimme thermostaat (13,1 procent).
15,3 procent van de ouderen geeft aan graag slimme technologie in huis te willen. Ruim 45 procent overweegt dat, slechts 20 procent zegt meteen nee. Ruim één op de vijf ouderen geeft aan weleens een apparaat met de stem te besturen. Dat blijkt dan vooral Apples Siri of Samsungs S Voice op de smartphone. Ook de autonavigatie wordt regelmatig vocaal bediend. Het is op het moment nog niet mogelijk om te communiceren met de overheid. We zien een aantal organisaties zich langzaam begeven naar spraakherkenning van Google. Dit vinden we zelf geen positieve ontwikkeling, omdat wij van mening zijn dat Google niet veilig is voor onze communicatie. Alle data wordt opgeslagen in de VS en daar heeft de VS dan toegang tot al die informatie.

## Wat is de aanleiding om hier een challenge van te maken?
Spraakbesturing vergroot de toegankelijkheid naar de overheid. Wanneer burgers 24/7 direct op een makkelijke manier kunnen communiceren met de overheid door alleen maar een spraakopdracht te geven zal het aantal interacties met de burger gaan toenemen. Hierdoor ontstaat een beter beeld welke (informatiebehoefte er is bij een groep binnen de Nederlandse maatschappij die zich niet altijd gehoord voelt.
Het is soms makkelijker om even snel mondeling een vraag te stellen dan een e-mail te schrijven, een webformulier in te vullen of om een overheidsorganisatie te bellen en te moeten wachten op een antwoord. Dit zorgt voor een grotere digitale inclusie en biedt een oplossing om voor laaggeletterden vragen te kunnen stellen. We vinden dat iedereen op een begrijpelijke en veilige manier met de overheid moet kunnen communiceren. 
Voorbeeld: Slimme assistenten kunnen Nederlandse ouderen helpen om veel langer zelfstandig te blijven wonen.
Er is nog geen open source variant beschikbaar voor direct gebruik als dienstverlening (voor de Rijksoverheid).

## Waarom is dit een goede challenge voor het innovatiebudget?
Door een open spraakgestuurd platform te bouwen waarop  de privacy, rechten en waarden centraal staan en alleen gebruik maakt van open standaarden creëren we een perspectief om andere technologische mogelijkheden te gaan toepassen waaronder kunstmatige intelligentie die nodig is om een intelligente spraakassistent dienstverlening te kunnen leveren. Al deze interacties met de burgers horen niet opgeslagen te worden als (big) data bij grote marketing en techbedrijven (zoals bv Google, Amazon en Microsoft). 
Kunstmatige intelligentie kan grote voordelen hebben voor de mensheid. De herkenning van spraak, beeld en patronen, de zelfsturende systemen, vertaalmachines, lopende robots en vraag-antwoord systemen kunnen ons helpen op het gebied van gemak, gebruikerservaring en efficiëntie. Voor een efficiënt gebruik van kunstmatige intelligentie zijn algoritmen nodig voor het nemen van de juiste besluiten. Het is daarom extra belangrijk dat deze algoritmen die gebruikt gaan worden door de overheid transparant zijn. Ook met algoritmen tot stand gekomen besluiten moeten voldoen aan de eisen van de Algemene wet bestuursrecht. Door het open karakter kan er adequaat toezicht op de integriteit van data en algoritmen worden uitgevoerd.
Uit een onderzoek van de Ouderenorganisatie ANBO weten we dat spraakgestuurde technologie handig is voor senioren. Met ‘Project Zilver’ kregen tientallen 55-plussers enkele weken lang een Google Home-speaker in huis om te testen. Ook deed ANBO onderzoek onder leden en niet-leden, en concludeert: spraakgestuurde technologie is handig voor oudere gebruikers en leuk om te gebruiken. Enige nadeel: je hebt er wel een smartphone voor nodig. Deze “ontwerpfout” zal niet terugkomen in de “Open source Voice assistant Proof of Concept” omdat we van mening zijn dat er geen persoonlijk identificeerbare randapparaten nodig zouden moeten zijn om (anoniem) te kunnen communiceren met de overheid. Men vindt het fijn om “geen lastige knoppen meer te hoeven gebruiken.” 
Gezien vanuit het oogpunt van de grondwet en de daaruit voortvloeiende publieke waarden zoals privacy, zelfbeschikking en gelijkheid zijn juist bij de voortschrijdende digitalisering essentieel om te borgen. De huidige commerciële oplossingen hebben geen oog voor privacy. Deze verzamelen persoonlijke gegevens en maakt daarmee profielen van gebruikers. Zo kunnen advertenties beter op de gebruikers worden afgestemd. Google is als marketingbedrijf hier het meest ver mee en gaat dan ook reclame integreren in hun stemassistent. Ook worden sommige stemopdrachten door de bedrijven opnieuw afgeluisterd. Amazon geeft toe dat het werknemers laat luisteren naar "een klein deel" van de audiodata die zijn spraakassistent Alexa opvangt. De Amerikaanse e-commerce bedrijf zet menskracht in voor betere transcripties van het opgevangen geluid, om zo ook de klantervaring te verbeteren. 
Last but not least biedt dit kans om de recente promoties van Marlies van Eck (geautomatiseerde besluitvorming) en Mariette Lokin (wendbare wetsuitvoering) tot praktische toepassing in dit specifieke aandachtsgebied te maken. Want ook aan beslissingen die in spraakgestuurde dialoog tot stand komen dienen wet & regelgeving ten grondslag te liggen. Denk aan:

* Gedeelde overeenstemming over gehanteerde definities en onderliggende wet en regelgeving
* Link naar wederzijdse rechten en plichten die voortvloeien uit transacties
* Transparante vertaling tussen juridische bronnen en de rechten en plichten die voortvloeien uit de gedeelde dialoog
* Open koppeling tussen voorzieningen/functionaliteiten en verschillende soorten juridische bronnen
* Vereenvoudiging van regelbeheersing
Hieraan wordt al gewerkt door de Dutch Blockchain Coalitie in een [compliance by design]( https://dutchblockchaincoalition.org/en/usecases/compliance-by-design 
) opdracht van Financiën. Hierbij wordt gebruik gemaakt van [FLINT²](http://www.ai.rug.nl/~verheij/AI4J/papers/AI4J_paper_15_doesburg.pdf 
). In een ander voorstel dat aan Team Innovatiebudget is aangeboden wordt dit onderwerp verder uitgediept.
Wij vinden dit geen goede ontwikkeling en het druist tegen de grondprincipes van privacy.
